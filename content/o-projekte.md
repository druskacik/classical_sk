---
date: 2024-04-03
title: 'Úvod: o projekte'
---

## Prológ

Google odmieta zaindexovať túto stránku, lebo jej chýba unikátny obsah. Tak som sa rozhodol, že ten unikátny obsah sem skrátka pridám - vedomý si toho, že zaujímať to síce nikoho nebude, ale aspoň to možno bude mať ten následok, že sa táto stránka zobrazí v Google výsledkoch.

Momentálne (v čase písania tohto textu) sem chodia len ľudia, ktorí videli niektorý z mojich príspevkov na sociálnych sieťach, kde o projekte píšem. A to je žalostne nízky počet ľudí, keďže môj dosah na sieťach je podobne žalostný. Séria týchto blogov by tomu mohla pomôcť. Navyše, z osobného pohľadu, dúfam, že písanie v mojom rodnom jazyku mi k nemu prinavráti vzťah, ktorý posledné roky strácam - väčšinu dňa prichádzam do styku skôr s angličtinou, a už pri písaní týchto riadkov cítim, že formulovať vety v slovenčine je pre môj mozog poriadna výzva. Písanie je mozog posilňujúca aktivita, a začínam to pociťovať v praxi.


## O projekte

Klasickú hudbu som si zamiloval od mojich stredoškolských čias. Vždy som niekde na pozadí mojej mysle pociťoval túžbu mať s hudbou bližší vzťah, než len pasívny. Následkom toho som sa niekoľko rokov neúspešne pokúšal naučiť sa hrať na husle, a niekde ešte hlbšie sa vo mne ukrývala aj túžba hudbu skladať! (Je to niečo podobné, ako keď deti hrajúce futbal na ulici snívajú o Lige majstrov.) Bohužiaľ, talent na to nemám, a tak ostalo len pri snoch.

Hudbu teda síce skladať nedokážem, ale programovanie mi celkom ide. Výsledkom je tento web.

Inšpiráciu som našiel hlavne v [podobnom portáli pre Česko](https://classical.cz). O čo tu vlatne ide: podujatia s klasickou hudbou sú roztrúsené po rôznych webových stránkach, a mať prehľad o tom, čo sa kde hrá, si vyžaduje netriviálne množstvo času. Tento web, podobne ako český [classical.cz](https://classical.cz), ponúka jednoduchý ucelený prehľad o koncertoch klasickej hudby konajúcich sa na Slovensku.

Funguje to tak, že pre portály, kde sa vyskutujú klasické koncerty, som napísal kód, ktorý zbehne raz za deň a pridá nové koncerty do databázy. Holt, preto aj tá absencia unikátneho obsahu - nachádza sa tu len to, čo je aj nejakej inej stránke! Portály, ktoré spracovávam, môžete vidieť na podstránke [/zdroje](/zdroje).

## Budúcnosť

Slovensko je malé, a priznám sa, že mám problém nájsť podujatia, ktoré na stránke ešte nemám. Ak by mal niekto nejaký tip na podujatie, ktoré na stránke nevidíte, budem vďačný, keď ma kontaktujete.

Keďže celý tento projekt nezabral tak veľa času, zvažujem, že by som ho rozšíril na celú Európu. Ultimátnym cieľom by mohlo byť niečo ako portál [bachtrack.com](https://bachtrack.com). Bachtrack je veľmi užitočný a viackrát som ho využil pri cestách za zahraničnými koncertmi, ale dovolím si tvrdiť, že jeho pokrytie je relatívne nízke - napr. pre Slovensko sa tam nenachádza takmer nič.

Tak uvidíme, čo prinesie budúcnosť. Na začiatok budem rád, keď sa aspoň niekto na tento web preklikne z Google :)